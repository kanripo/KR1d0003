# -*- mode: mandoku-view -*-
#+TITLE: 周禮注疏
#+DATE: 2015-09-23 09:37:19
#+PROPERTY: JUAN 37
<pb:KR1d0003_WYG_037-1a>¶
欽定四庫全書¶
　周禮注疏卷三十七¶
　　漢鄭氏注　唐陸徳眀音義　賈公彦疏¶
大行人掌大賓之禮及大客之儀以親諸侯注大賓要¶
服以内諸侯大客謂其孤卿音義(要於遙反下/文及注同)疏(釋曰/此經)¶
(與下經爲目大賓言禮亦有儀大客言儀亦有禮言禮/據其始爲夲言儀據威儀為先云以親諸侯者易云先)¶
(王以建萬國親諸侯則朝聘徃來是也注釋曰言要服/以内諸侯者對要服已外爲小賔下文云九州之外謂)¶
(之蕃國世壹見是也云大客謂其孤卿者謂還是大賔/下孤卿對小行人所云小客則受幣聽其辭者爲小客)¶
<pb:KR1d0003_WYG_037-1b>¶
(言孤卿者據大國得立孤一人孤來聘侯伯已下無孤/使卿來聘不言大夫士者殷聘使卿時聘使大夫士雖)¶
(不得時聘為介來亦入客中故下云諸侯之卿其禮各/下其君二等大夫士亦如之是皆得為客但據大聘略)¶
(據尊者而言也若大賔大客尊卑異故言及以殊之此/賓客相對則别散文則通是以大司徒云大賓客則令)¶
(野修道委積賔亦名客小司徒云小賔客/令野修道委積則客亦名賔是賔客通也)春朝諸侯而¶
圖天下之事秋覲以比邦國之功夏宗以陳天下之謨¶
冬遇以協諸侯之慮時㑹以𤼵四方之禁殷同以施天¶
下之政注此六事者以王見諸侯為文圖比陳協皆考¶
績之言王者春見諸侯則圖其事之可否秋見諸侯則¶
<pb:KR1d0003_WYG_037-2a>¶
比其功之髙下夏見諸侯則陳其謀之是非冬見諸侯¶
則合其慮之異同六服以其朝歲四時分來更迭如此¶
而徧時會即時見也無常期諸侯有不順服者王將有¶
征討之事則既朝王命為壇於國外合諸侯而𤼵禁命¶
事焉禁謂九伐之法殷同即殷見也王十二歲一廵守¶
若不廵守則殷同殷同者六服盡朝旣朝王亦命為壇¶
於國外合諸侯而命其政政謂邦國之九法殷同四方¶
四時分來歲終則徧矣九伐九法皆在司馬職司馬法¶
<pb:KR1d0003_WYG_037-2b>¶
曰春以禮朝諸侯圖同事夏以禮宗諸侯陳同謀秋以¶
禮覲諸侯比同功冬以禮遇諸侯圖同慮時以禮會諸¶
侯施同政殷以禮宗諸侯發同禁音義(朝直遙反後皆/同比毗志反注)¶
(同春見徐賢遍反戚如字夏秋冬放此更音庚迭直結/反徧音遍下文注皆同時見賢徧反下殷見同伐如字)¶
(劉扶/𤼵反)疏(釋曰此六者諸侯朝覲天子春秋冬夏時會殷/同各自相對爲文春秋冬夏雖相對爲文及其)¶
(受之處所則春夏為陽秋冬為隂以類同處是以鄭注/曲禮云春夏受摯於朝受享於廟生氣文也故兩處受)¶
(之秋冬一受之於廟殺氣質也故一處受之至於時會/殷同自在國外為壇受之耳注釋曰云此六事者以王)¶
(見諸侯為文者此六事者有考績之事故王下見諸侯/為文大宗伯無事相見故以諸侯見王為文故言春見)¶
<pb:KR1d0003_WYG_037-3a>¶
(曰朝夏見曰宗之等也云圖比陳協皆考績之言者事/功謨慮禁政是考校功績之語故知是考績之言也云)¶
(春見諸侯則圖其事之可否者以其事由春始故圖事/也云秋見諸侯則比其功之髙下者秋時物成故校比)¶
(其功之髙下以行賞罰也云夏見諸侯陳其謀之是非/者夏物盛大形體皆異可分别故陳天下諸侯謀之是)¶
(非云冬見諸侯則合其慮之異同者冬物伏藏故合其/慮之異同也此四者皆因四時而為名也云六服以其)¶
(朝歲四時分來更迭如此而徧者云六服以其朝歲者/以下文依服數來朝則有不朝之歲故云以其朝歲也)¶
(四時分來更迭而徧者假今侯服年年朝春東方來夏/南方來秋西方來冬北方來甸服二歲一見亦春東夏)¶
(南秋西冬北男服三歲一見當朝之歲亦然采服衛服/要服皆然四方四分更互遞代來而徧云時會即時見)¶
(也者大宗伯云時見曰會故云即時見也云無常期諸/侯有不順服者王將有征討之事則既朝王命為壇於)¶
<pb:KR1d0003_WYG_037-3b>¶
(國外合諸侯而𤼵禁命事焉者無常期者假令一方諸/侯或一國或五國謀叛不順王命餘諸侯竝來幷兵衆)¶
(而至一則自明服二則助王討之云旣朝者諸侯有不/當朝歲者則就國外壇朝而已是以司儀與覲禮有壇)¶
(朝之法若諸侯來者次當朝之歲者則於國内依常朝/之法旣朝乃向外就壇行盟載之禮也故云旣朝旣朝)¶
(當朝歲之諸侯也云王命為壇於國外合諸侯而發禁/命事焉者司儀所云者是也云禁謂九伐之法者大司)¶
(馬所云九伐是也云殷同卽殷見也者大宗伯云殷見/曰同故云即殷見也云王十二歲一廵守若不廵守則)¶
(殷同殷同者六服盡朝者鄭必知王不廵守即行殷同/者下文云十有二歳王廵守殷國殷國與廵守連文明)¶
(同是十二歳若王廵守何須殷同明不廵守乃殷同也/云旣朝王亦命為壇於國外合諸侯而命其政者此時)¶
(六服盡朝於壇而云旣朝者是當朝歲者在國朝旣朝/乃更於壇朝如時會然若然十二年唯衛服非朝之歲)¶
<pb:KR1d0003_WYG_037-4a>¶
(則既朝者侯甸男采要皆是也云殷同四方四時分來/歲終則徧矣者春東方六服盡來夏南方六服盡來秋)¶
(西方六服盡來冬北方六服盡來是歲終則徧矣云九/伐九法皆在司馬職者按大司馬云掌建邦之九法以)¶
(佐王平邦國制畿封國以正邦國之等是也九伐者彼/又云以九伐之法正邦國馮弱犯寡則眚之之等是也)¶
(司馬法曰以下彼四時春云事夏云謀秋云功冬云慮/與此同惟時㑹言施同政殷同言𤼵同禁二者與此不)¶
(同者欲見二者更/互而有故不同也)時聘以結諸侯之好殷覜以除邦國¶
之慝注此二事者亦以王見諸侯之臣使來者為文也¶
時聘者亦無常期天子有事諸侯使大夫來聘親以禮¶
見之禮而遣之所以結其恩好也天子無事則已殷覜¶
<pb:KR1d0003_WYG_037-4b>¶
謂一服朝之歲也慝猶惡也一服朝之歲五服諸侯皆¶
使卿以聘禮來覜天子天子以禮見之命以政禁之事¶
所以除其惡行音義(好呼報反注同覜通弔反慝/吐得反使色吏反行下孟反)疏(注/釋)¶
(曰云此二事者亦以王見諸侯之臣使來者為文言亦/亦上諸侯也此亦對宗伯彼無考績之事直相見故云)¶
(時聘曰問殷覜曰視以見王為文此有好慝之事故以/王下見為文云時聘者亦無常期者亦諸侯云時會也)¶
(云天子有事諸侯使大夫來聘親以禮見之禮而遣之/所以結恩好也者此謂時會之年當方有諸侯不順服)¶
(當方諸侯來餘方無諸侯不順之事身不來卽大夫來/聘天子亦有兵至助王討逆云天子無事則已者此聘)¶
(事為有事若王無事則不來也云殷覜謂一服朝之歲/也者按宗伯注云一服朝在元年七年十一年以其朝)¶
<pb:KR1d0003_WYG_037-5a>¶
(者少聘者多故亦得稱殷殷衆也知亦命以政禁之事/者以其言除邦國之慝大司馬九法九伐平正邦國所)¶
(以除惡既言除慝明/亦命以政禁者也)間問以諭諸侯之志歸脤以交諸¶
侯之福賀慶以贊諸侯之喜致禬以補諸侯之烖注此¶
四者王使臣於諸侯之禮也間問者間歲一問諸侯謂¶
存省之屬諭諸侯之志者諭言語諭書名其類也交或¶
往或來者也贊助也致禬凶禮之弔禮禬禮也補諸侯¶
烖者若春秋澶淵之會謀歸宋財音義(間間廁之間注/同脤上忍反禬)¶
(音會澶/市然反)疏(釋曰此經天子於諸侯之法即下文云王之/所以撫邦國已下是也此云之者以上二經)¶
<pb:KR1d0003_WYG_037-5b>¶
(已言諸侯見王之法故先略言王施恩於諸侯之禮注/釋曰云此四者王使臣於諸侯之禮也者對上是諸侯)¶
(及臣見王之禮故云此以對彼間問者間歲一問諸侯/謂存省之屬者按下文云歲徧存三歲徧覜五歲徧省)¶
(七歲屬象胥九歲屬瞽史十有一歲達瑞節竝是間歲/之事故鄭云之屬以包之云諭諸侯之志者諭言語諭)¶
(書名其類也者彼仍有協辭命之等故云其類也云交/或往或來者也者欲見臣有祭祀之事亦得歸胙於王)¶
(故玉藻云臣致膳於君有葷桃茢亦歸胙於王也按宗/伯云脤膰本施同姓尊二代之後亦得之故僖二十四)¶
(年宋成公如楚還入鄭鄭伯將享之問禮於皇武子對/曰宋先代之後也於周為客天子有事膰焉有喪拜焉)¶
(僖九年王使宰孔賜齊侯胙曰天子有事于文武使孔/賜伯舅胙注云周禮脤膰之禮親兄弟之國不以賜異)¶
(姓尊齊侯客之若先代之後是其事也此言脤不言膰/文不具云致禬凶禮之弔禮禬禮也者按宗伯云以禬)¶
<pb:KR1d0003_WYG_037-6a>¶
(禮哀國敗此災亦云禬者同是會合財貨故災亦稱禬/也云澶淵之會謀歸宋財者此事見襄公三十一年左)¶
(氏傳彼以宋遭災諸侯大夫謀歸宋財補不足故取爲/證補災之事也按宗伯賀慶之禮親異姓之國此云諸)¶
(侯者欲見庻姓諸侯有恩亦施及之故也按宗伯嘉禮/有六此惟施二者但此二者可施與諸侯其餘飲食冠)¶
(婚饗燕直制法行之非歸與之禮故不言也若然彼宗/伯凶禮有五此惟言弔禮餘四者不言者行人唯主弔)¶
(法餘禮蓋自有人主之故此不言也隱元年宰咺來歸/惠公仲子之賵服氏云咺天子宰夫是宰夫主賻賵之)¶
(事是其别/主之類也)以九儀辨諸侯之命等諸臣之爵以同邦國¶
之禮而待其賓客注九儀謂命者五公侯伯子男也爵¶
者四孤卿大夫士也疏(釋曰此經與下為目下文有五/等諸侯次有孤執皮帛次諸侯)¶
<pb:KR1d0003_WYG_037-6b>¶
(之卿下其君二等次有大夫士亦如之是列五等四命/等爵故鄭云命者五公侯伯子男也爵者四孤卿大夫)¶
(士/也)上公之禮執桓圭九寸繅藉九寸冕服九章建常九¶
斿樊纓九就貳車九乗介九人禮九牢其朝位賓主之¶
間九十步立當車軹擯者五人廟中將幣三享王禮再¶
祼而酢饗禮九獻食禮九舉出入五積三問三勞諸侯¶
之禮執信圭七寸繅藉七寸冕服七章建常七斿樊纓¶
七就貳車七乗介七人禮七牢朝位賓主之間七十步¶
立當前疾擯者四人廟中將幣三享王禮壹祼而酢饗¶
<pb:KR1d0003_WYG_037-7a>¶
禮七獻食禮七舉出入四積再問再勞諸伯執躬圭其¶
他皆如諸侯之禮諸子執穀璧五寸繅藉五寸冕服五¶
章建常五斿樊纓五就貳車五乗介五人禮五牢朝位¶
賓主之間五十步立當車衡擯者三人廟中將幣三享¶
王禮壹祼不酢饗禮五獻食禮五舉出入三積壹問壹¶
勞諸男執蒲璧其他皆如諸子之禮注繅藉以五采韋¶
衣板若奠玉則以藉之冕服著冕所服之衣也九章者¶
自山龍以下七章者自華蟲以下五章者自宗彝以下¶
<pb:KR1d0003_WYG_037-7b>¶
也常旌旗也斿其屬幓垂者也樊纓馬飾也以罽飾之¶
每一處五采僃為一就就成也貳副也介輔已行禮者¶
也禮大禮饔餼也三牲僃為一牢朝位謂大門外賓下¶
車及王車出迎所立處也王始立大門内交擯三辭乃¶
乗車而迎之齊僕為之節上公立當軹侯伯立當疾子¶
男立當衡王立當軫與廟受命祖之廟也饗設盛禮以¶
飲賓也問問不恙也勞謂苦倦之也皆有禮以幣致之¶
故書祼作果鄭司農云車軹軹也三享三獻也祼讀為¶
<pb:KR1d0003_WYG_037-8a>¶
灌再灌再飲公也而酢報飲王也舉舉樂也出入五積¶
謂饋之芻米也前疾謂駟馬車轅前胡下垂拄地者𤣥¶
謂三享皆束帛加璧庭實惟國所有朝士儀曰奉國地¶
所出重物而獻之明臣職也朝先享不言朝者朝正禮¶
不嫌有等也王禮王以鬱鬯禮賓也鬱人職曰凡祭祀¶
賓客之祼事和鬱鬯以實彝而陳之禮者使宗伯攝酌¶
圭瓚而祼王旣拜送爵又攝酌璋瓚而祼后又拜送爵¶
是謂再祼再祼賓乃酢王也禮侯伯一祼而酢者祼賓¶
<pb:KR1d0003_WYG_037-8b>¶
賓酢王而已后不祼也禮子男一祼不酢者祼賓而已¶
不酢王也不酢之禮聘禮禮賓是與九舉舉牲體九飯¶
也出入謂從來訖去也每積有牢禮米禾芻薪凡數不¶
同者皆降殺音義(繅音藻藉在夜反下及注同斿音留/下同樊畔干反下同乗繩證反下同)¶
(介音界下及注同軹之氏反或居氏反擯必忍反後皆/同祼古亂反酢才洛反食音嗣下及注皆同積子賜反)¶
(後皆同勞老報反下及注幷小行人司儀職放此信音/申後信圭同衣於旣反著丁略反屬章玉反幓音衫罽)¶
(居例反齊側皆反與音餘下是與步與皆同飲於鴆反/下同恙羊尚反餽本又作饋求位反徐紀畏反拄張矩)¶
(反飯扶晚反/殺色界反)疏(釋曰此一經總列五等諸侯來朝天子/天子以禮迎待之法云上公之禮至三)¶
<pb:KR1d0003_WYG_037-9a>¶
(問三勞徧論上公之禮但上公之禮一句總與下為目/執桓圭九寸繅藉九寸此主行朝禮於朝所執其服則)¶
(皮弁若行三享則執璧瑞自冕服九章已下至將幣三/享見行三享已前之事自王禮已下至三勞見王禮上)¶
(公之禮云執桓圭九寸者以桓楹為飾繅藉九寸者所/以藉玉冕服九章者衮龍以下衣五章裳四章建常九)¶
(斿者但對文日月為常交龍為旂而云常者常總稱故/號旂為常也樊纓九就者樊馬腹帶纓馬鞅以五采罽)¶
(飾之而九成貳車九乗者按覲禮記云偏駕不入王門/鄭云在傍與已同曰偏同姓金路異姓象路四衞革路)¶
(蕃國木路此等不入王門舍於館乗墨車龍旂以朝彼/據覲禮覲禮天子不下堂而見諸侯故諸侯不得申偏)¶
(駕今此春夏受贄在朝無迎法亦應偏駕不來今行朝/後行三享在廟天子親迎竝申上服明乗金路之等若)¶
(不申上車何得有樊纓九就之等以此知皆乗所得之/車也但貳車所飾無文未知諸侯貳車得與上車同否)¶
<pb:KR1d0003_WYG_037-9b>¶
(但數依命九乗七乗五乗介九人者陳於大門外賓北/面時介皆西北陳之也禮九牢者此謂饔餼大禮朝享)¶
(後乃陳於館以數有九故進之與介同在上其朝位賓/生之間九十步者上公去門九十步王未迎之時在大)¶
(門内與賓相去之數也立當車軹者軹謂轂末車轅北/向在西邊亦去大門九十步公於車東東西相望當轂)¶
(末擯者五人者大宗伯為上擯小行人為承擯嗇夫為/末擯其餘二人是士廟中將幣三享者此謂行朝禮在)¶
(朝訖乃行三享在廟乃有此迎賓之法也王禮者此與/下為目則自此已下皆王禮耳再祼而酢者大宗伯代)¶
(王祼賓君不酌臣故也次宗伯又代后祼賓祼訖賓以/王爵酢王是再祼而酢也饗禮九獻者謂後日王速賓)¶
(賓來就廟中行饗饗者烹大牢以飲賓設几而不𠋣爵/盈而不飲饗以訓恭儉九獻者王酌獻賓賓酢主人主)¶
(人酬賓酬後更八獻是為九獻食禮九舉者亦烹大牢/以食賓無酒行食禮之時九舉牲體而食畢出入五積)¶
<pb:KR1d0003_WYG_037-10a>¶
(者謂在路供賓來去皆五積視飱牽但牽牲布之於道/三問者按司儀諸公相為賓云主國五積三問皆三辭)¶
(拜受皆旅擯注云間闊則問行道則勞其禮皆使&KR0056;大/夫致之若然天子於諸侯之禮亦當使&KR0056;大夫問之亦)¶
(有禮以致之所行三處亦當與三勞同處也三勞者按/小行人逆勞於畿按覲禮云至于郊王使人皮弁用璧)¶
(勞注云郊謂近郊其遠郊勞無文但近郊與畿大小行/人勞則遠郊勞亦使大行人也按書傳略說云天子太)¶
(子年十八授孟侯孟侯者四方諸侯來迎於郊或可遠/郊勞使世子為之是以孝經注亦云世子郊迎郊迎卽)¶
(郊勞也彼雖據夏法周亦然諸侯之禮者餘文云諸侯/者兼五等而此諸侯惟據單侯也其禮皆降上公二等)¶
(又自擯者已下亦皆降殺注釋曰云繅藉以五采韋衣/板者按聘禮記云公侯伯三采朱白蒼子男二采朱綠)¶
(典瑞天子乃五采此諸侯禮而言五采者此注合三采/二采而言五非謂得有五采也云若奠玉則以藉之者)¶
<pb:KR1d0003_WYG_037-10b>¶
(按覲禮侯氏入門右奠圭再拜稽首此時奠玉則以藉/之若然未奠之時於廟門外上介授時已有繅藉矣云)¶
(冕服著冕所服之衣也者凡服皆以冠冕表衣故言衣/先言冕鄭恐冕服是服此冕故云著冕所服之衣也云)¶
(九章者自山龍以下七章者自華蟲以下五章者自宗/彝以下已具於司服云常旌旗也者鄭欲見常與旌旗)¶
(皆總稱非日月為常者云斿其屬幓垂者也者爾雅云/纁帛縿練旒九正幅為縿謂旌旗之幅也其下屬旒故)¶
(云屬縿垂者也云樊纓馬飾也以罽飾之每一處五采/僃為一就就成也者此云五采僃即巾車注五采罽一)¶
(也此等諸侯皆用五采罽與繅藉異以繅藉之上絢組/亦同五采也云三牲僃為一牢者聘禮致饔餼云牛一)¶
(羊一豕一為一牢故知也云朝位謂大門外賓下車及/王車出迎所立處也者約聘禮在大門外去門有立位)¶
(陳介之所云王始立大門内者亦約聘禮聘禮雖後亦/不出迎要陳擯介時主君在大門内云交擯三辭乃乗)¶
<pb:KR1d0003_WYG_037-11a>¶
(車而迎之者王與諸侯行禮與諸侯待諸侯同按司儀/云諸公相為賓及將幣交擯三辭車逆拜辱𤣥謂旣三)¶
(辭主君則乗車出大門而迎賓是也必知天子待諸侯/敵禮者按下文大國之孤繼小國之君不交擯其他皆)¶
(眡小國之君則諸侯於天子交擯交擯是敵禮也是以/齊僕云朝覲宗遇饗食皆乗金路其法儀各以其等為)¶
(車送逆之節亦是敵禮故鄭此卽取之為證也言王立/當軫與者差約小向後為尊故疑云與也云廟受命祖)¶
(之廟也者此約覲禮覲在文王廟故覲禮云前朝皆受/舍于朝注云受舍受次於文王廟門之外聘禮受朝聘)¶
(於先君之祧故知王受覲在受命祖廟在文王廟不在/武王廟可知是於受命祖廟也云饗設盛禮以飲賓也)¶
(者云盛禮者以其饗有食有酒兼燕與食故云盛禮也/問問不恙也者恙憂也問賓得無憂也云皆有禮以幣)¶
(致之者按聘禮勞以幣覲禮使人以璧璧則兼幣是有/幣致之也先鄭云舉舉樂也者按襄二十六年左氏傳)¶
<pb:KR1d0003_WYG_037-11b>¶
(云將刑為之不舉不舉則徹樂後鄭易之以爲舉牲體/者但此經食禮九舉與饗禮九獻相連故以食禮九舉)¶
(為舉牲體其實舉中可以兼樂以其彼傳亦因舉食而/言也先鄭云前疾謂駟馬車轅前胡下垂拄地者謂若)¶
(輈人輈深四尺七寸軾前曲中是也𤣥謂三享皆束帛/加璧庭實惟國所有者聘禮與覲禮行享皆有庭實鄭)¶
(又引朝士儀為證貢國所有也云朝先享不言朝者朝/正禮不嫌有等也者按覲禮行朝訖乃行享此經冕服)¶
(九章以下唯言享不見朝禮故鄭言之云朝正禮不嫌/有等者朝屬路門外正君臣尊卑之禮不嫌有九十七)¶
(十五十步之差等相迎之法故云不嫌有等也旣無等/故不言之也宗伯攝祼王與后皆同拜送爵者恭敬之)¶
(事不可使人代也云不酢之禮聘禮禮賓是與者聘禮/禮賓用醴子男雖一祼不酢與聘禮禮賓同子男用鬱)¶
(鬯不用醴則别約同之故云與以疑之也云九舉舉牲/體九飯也者見特牲饋食禮尸食舉尸三飯佐食舉肝)¶
<pb:KR1d0003_WYG_037-12a>¶
(尸又三飯舉骼及獸魚公食不云舉文不具也王日一/舉亦謂舉牲體故知生人食有舉法故謂九舉舉牲體)¶
(不為舉樂也云出入從來訖去也者謂從來時有積訖/去亦有積不謂從來訖去共五積若然來去皆五積也)¶
(知積皆有芻薪米禾者掌客積視飧牽飧有米禾芻薪/明在道致積有可知云凡數不同者皆降殺者五等諸)¶
(侯為三等者以依/命數為差故也)凡大國之孤執皮帛以繼小國之君¶
出入三積不問壹勞朝位當車前不交擯廟中無相以¶
酒禮之其他皆眡小國之君注此以君命來聘者也孤¶
尊既聘享更自以其贄見執束帛而已豹皮表之為飾¶
繼小國之君言次之也朝聘之禮每國畢乃前不交擯¶
<pb:KR1d0003_WYG_037-12b>¶
者不使介傳辭交于王之擯親自對擯者也廟中無相¶
介皆入門西上而立不前相禮者聘之介是與以酒禮¶
之酒謂齊酒也和之不用鬱鬯耳其他謂貳車及介牢¶
禮賓主之間擯者將幣祼酢饗食之數音義(相息亮反/注同李息)¶
(丈反摯本又作贄音至見賢遍反下文壹/見而見之朝見皆同傳直專反齊才計反)疏(釋曰按典/命上公之)¶
(國立孤一人侯伯已下則無故云大國之孤也趙商問/大行人職曰凡大國之孤執皮帛所尊衆多下云其他)¶
(眡小國之君以五為節今此亦五下云諸侯之卿各下/其君二等以下注云公使卿亦七侯伯亦五子男三不)¶
(審大國孤五而卿七何答曰卿奉君命七介孤尊更自/特見故五介此有聘禮可參之未之思邪反怪此更張)¶
<pb:KR1d0003_WYG_037-13a>¶
(擯介又繼小國之君非私覿也然則諸侯之大夫以時/接見天子服繐衰於天子或可有私覿結其恩好但無)¶
(文耳趙商又問大行人職曰孤出入三積此即與小國/同宜應視小國之君何須特云三積與例似錯答曰三)¶
(積者卿亦然非獨孤也故不在視小國之中與例似錯/何所據也然則一勞者亦是卿亦然故須見之若然牢)¶
(禮卿亦五視小國君五牢同其餘則異按聘禮腥牢無/鮮腊醯醢百罋米百筥禾四十車薪芻倍禾按掌客饔)¶
(餼五牢米八十筥醯醢八十罋米二十車禾三十車薪/芻倍禾有此别故在視小國之君中然則孤聘天子旣)¶
(以聘使受禮又自得禮如是孤法再重受禮也注釋曰/云此以君命來聘者也者畿外之臣不因聘何以輙來)¶
(故知因君命來聘者也知孤尊旣聘享更自以其贄見/執束帛而已者若行正聘則執瑑圭璋八寸以行聘何)¶
(得執皮帛也但侯伯已下臣來直行公使執圭璋無此/更見法以大國孤四命尊故天子别見之也按宗伯云)¶
<pb:KR1d0003_WYG_037-13b>¶
(孤執皮帛故云自以其贄見執束帛而已云豹皮表之/為飾者宗伯注云天子之孤飾摯以虎皮公之孤飾摯)¶
(以豹皮也云繼小國之君言次之也者謂行禮次在小/國君之後云不使介傳辭交於王之擯者則諸侯行交)¶
(擯者使介傳於王擯傳而下又傳而上是也云親自對/擯者也者則聘禮賓來在末介下東面上擯亦至末擯)¶
(下親相與言者是也云廟中無相介皆入門西上而立/不前相禮者聘之介是與者按聘禮賓行聘之時擯者)¶
(納賓賓入門左介皆入門左北面西上注云隨賓入也/介無事止於此是介入廟門西上不相者也云是與者)¶
(彼諸侯法約同天子禮故云與以疑之也云以酒禮之/酒謂齊酒也者按聘禮禮賓用醴齊明此亦用醴齊對)¶
(文三酒五齊别通而言之齊亦名酒故云齊酒也云其/他謂貳車至之數者此其他中之數一准上子男禮中)¶
(即孤之所用者也若然子男用鬯祼孤用醴今得入其/他中者祼據小國君而言以其孤用醴禮之不酢子男)¶
<pb:KR1d0003_WYG_037-14a>¶
(用祼亦不酢以不酢同故舉小/國君祼而言不謂孤用祼也)凡諸侯之卿其禮各下¶
其君二等以下及其大夫士皆如之注此亦以君命來¶
聘者也所下其君者介與朝位賓主之間也其餘則自¶
以其爵聘義曰上公七介侯伯五介子男三介是謂使¶
卿之聘之數也朝位則上公七十步侯伯五十步子男¶
三十步與音義(下戸嫁/反注同)疏(釋曰云各下其君二等則五/等諸侯據上文三等命而言)¶
(上公以九侯伯以七子男以五卿自各下其君二等若/公之卿以七侯伯卿以五子男卿以三也云及其大夫)¶
(士皆如之者大夫又各自下卿二等士無聘之介數而/言如之者士雖無介與步數至於牢禮之等又降殺大)¶
<pb:KR1d0003_WYG_037-14b>¶
(夫大行人首云以九儀注云九儀謂命者五爵者四爵/者四中有士故於此連言士其於此經介與歩數則無)¶
(士也注釋曰引聘義者唯卿各下其君二等仍不見大/夫下卿二等按聘禮云小聘使大夫其禮如為介三介)¶
(彼侯伯之大夫三介則亦三十步若上公大夫五介五/十步子男大夫一介一十步可知鄭不言者舉卿則大)¶
(夫見矣故/不言之也)邦畿方千里其外方五百里謂之侯服歲壹¶
見其貢祀物又其外方五百里謂之甸服二歲壹見其¶
貢嬪物又其外方五百里謂之男服三歲壹見其貢器¶
物又其外方五百里謂之采服四歲壹見其貢服物又¶
其外方五百里謂之衞服五歲壹見其貢材物又其外¶
<pb:KR1d0003_WYG_037-15a>¶
方五百里謂之要服六歲壹見其貢貨物注要服蠻服¶
也此六服去王城三千五百里相距方七千里公侯伯¶
子男封焉其朝貢之歲四方各四分趨四時而來或朝¶
春或宗夏或覲秋或遇冬祀貢者犧牲之屬故書嬪作¶
頻鄭司農云嬪物婦人所為物也爾雅曰嬪婦也𤣥謂¶
嬪物絲枲也器物尊彝之屬服物𤣥纁絺纊也材物八¶
材也貨物龜貝也音義(嬪婢人反絺勅之反劉豬/履反纊音曠徐劉古曠反)疏(釋/曰)¶
(此一經見九州諸侯依服數來朝天子因朝卽有貢物/此因朝而貢與大宰九貢及下小行人春入貢者别彼)¶
<pb:KR1d0003_WYG_037-15b>¶
(二者是歲之常貢也注釋曰云要服蠻服也者職方云/蠻服要蠻義一也鄭計七千里者欲見土廣萬里中國)¶
(七千里為九州有此貢法下云九州之外謂之蕃國以/其所貴寶為摯無此貢法也云公侯伯子男封焉者對)¶
(彼蕃國惟有子男無五等也按馬氏之義六服當面各/四分之假令侯服四分之東方朝春南方宗夏西方覲)¶
(秋北方遇冬南方侯服亦然西方北方皆然甸服已外/皆然是以韓侯是北方諸侯而言入覲以其在北方當)¶
(方分之在西畔故云覲鄭答志云朝覲四時通稱故覲/禮亦云朝若然鄭不與馬同觀此注似用馬氏之義者)¶
(鄭旣不與馬同今所解云四方各四分者謂四方諸侯/六服服各四分趨四時而來或朝春據王城東方或宗)¶
(夏據王城南方或覲秋據王城西方或遇冬據王城北/方大宰四曰幣貢此中無幣貢者因朝而貢三享中已)¶
(有幣故不别貢幣也大宰歲歲常貢此依服數來朝因/朝而貢數旣有異時又不同故彼此物數不類也𤣥謂)¶
<pb:KR1d0003_WYG_037-16a>¶
(器物尊彝之屬者按大宰云器貢先鄭以為宗廟之器/後鄭易之以為器貢銀鐵石磬丹漆不從先鄭此云器)¶
(物後鄭以為尊彝之屬與彼先鄭同者彼是歲之常貢/不合有成器故破之此乃因朝而貢得貢成器故為尊)¶
(彝解之知因朝得貢成器者見昭十五年六月大子壽/卒秋八月穆后崩十二月晉荀躒如周葬穆后籍談為)¶
(介以文伯宴尊以魯壺王責之分器籍談歸以告叔向/叔向曰王其不終乎王一歲而有三年之喪二焉於是)¶
(乎以喪賓宴又求彝器以此知因朝得貢成器云材物/八材也者據次宰云飭化八材也云貨物龜貝也者貨)¶
(是自然之物故知龜貝謂若禹貢揚州納錫大龜厥篚/織貝此注所貢絲枲若青州鹽絺岱畎絲枲荆州厥篚)¶
(𤣥纁/之類)九州之外謂之蕃國世壹見各以其所貴寶為摯¶
注九州之外夷服鎭服蕃服也曲禮曰其在東夷北狄¶
<pb:KR1d0003_WYG_037-16b>¶
西戎南蠻雖大曰子春秋傳曰杞伯也以夷禮故曰子¶
然則九州之外其君皆子男也無朝貢之歲父死子立¶
及嗣王卽位乃一來耳各以其所貴寶為贄則蕃國之¶
君無執玉瑞者是以謂其君為小賓臣為小客所貴寶¶
見傳者若犬戎獻白狼白鹿是也其餘則周書王會僃¶
焉音義(見賢遍反一音見如字/傳直戀反又直專反)疏(注釋曰云九州之外/夷服鎭服蕃服也者)¶
(此經總而言之皆曰蕃分為三服據職方而言也云曲/禮曰在東夷北狄西戎南蠻雖大曰子幷引春秋者欲)¶
(見蕃國之内唯有子男無五等也按僖二十七年杞桓/公來朝用夷禮故曰子用夷禮猶曰子況本在彼者也)¶
<pb:KR1d0003_WYG_037-17a>¶
(按書序武王旣勝殷巢伯來朝注云巢伯南方之國世/一見者夷狄得稱伯者彼殷之諸侯與周異也云父死)¶
(子立及嗣王即位乃一來耳者此經世中含二父死子/立須得受王命故須來新王即位亦須來故明堂位周)¶
(公朝諸侯于明堂四夷皆在四門之外周公攝位與新/王同况成王新即位也云各以其所貴寶為摯則蕃國)¶
(之君無執玉瑞者既以貴寶為摯何得有别摯乎是以/禹會諸侯執玉帛者萬國唯謂中國耳九州為大賓大)¶
(客夷狄為小賓小客按周語穆王初伐犬戎祭公謀父/諌不聽遂往征之得四白鹿以歸引之者見是夷狄貴)¶
(寶此穆王征之而得非自來者亦以此為贄也云周書/王會備焉者王會是書之篇名謂王會諸侯因有獻物)¶
(多矣故/云備也)王之所以撫邦國諸侯者歲徧存三歲徧頫五¶
歲徧省七歲屬象胥諭言語協辭命九歲屬瞽史諭書¶
<pb:KR1d0003_WYG_037-17b>¶
名聽聲音十有一歲達瑞節同度量成牢禮同數器脩¶
灋則十有二歲王巡守殷國注撫猶安也存覜省者王¶
使臣於諸侯之禮所謂間問也歲者廵守之明歲以為¶
始也屬猶聚也自五歲之後遂間歲徧省也七歲省而¶
召其象胥九歲省而召其瞽史皆聚於天子之宮敎習¶
之也故書協辭命作叶詞命鄭司農云象胥譯官也叶¶
當為汁詞當為辭書或為叶辭命𤣥謂胥讀為諝王制¶
曰五方之民言語不通耆慾不同達其志通其慾東方¶
<pb:KR1d0003_WYG_037-18a>¶
曰寄南方曰象西方曰狄鞮北方曰譯此官正為象者¶
周始有越重譯而來獻是因通言語之官為象胥云諝¶
謂象之有才知者也辭命六辭之命也瞽樂師也史太¶
史小史也書名書文字也古曰名聘禮曰百名以上至¶
十二歲又徧省焉度丈尺也量豆區釜也數器銓衡也¶
灋八灋也則八則也達同成脩皆謂齎其灋式行至則¶
齊等之也成平也平其僭踰者也王廵守諸侯會者各¶
以其時之方書曰遂覲東后是也其殷國則四方四時¶
<pb:KR1d0003_WYG_037-18b>¶
分來如平時音義(屬徐劉皆章束反下及注同叶音協/詞音辭譯音亦汁之十反叶也又音)¶
(協諝思敘反耆市志反慾音欲本多作欲鞮丁/兮反重直龍反知音智上時掌反齎子兮反)疏(釋曰/此經)¶
(竝是王撫諸侯之事對上經皆是諸侯上撫王室之事/注釋曰云存覜省者王使臣於諸侯之禮者亦對上諸)¶
(侯朝王之禮也云所謂間問也者即上文云間問以諭/諸侯之志者也知歲謂從巡守之明歳爲始者以其廵)¶
(守已就撫諸侯訖明以後年為始也云屬猶聚也者州/長職云正月之吉各屬其州之民而讀法故知屬為聚)¶
(也云自五歲之後遂間歲徧省也者但經一歲與三歲/五歲云存覜省至七歲九歲十一歲不云省不言者以)¶
(五歲已言省義可知故直見其事意也是以鄭皆連省/而言也云皆聚於天子之宮敎習之也者既言屬明聚)¶
(於天子之宮若不聚於天子之宫焉得諭言語諭書名/聽音聲之等乎明是皆聚于天子宮教習之也𤣥謂胥)¶
<pb:KR1d0003_WYG_037-19a>¶
(讀為諝者欲取諝為有才智之意也引王制曰五方之/民者謂四方與中國言語不通嗜慾不同達其志通其)¶
(慾故云東方曰寄已下疏已具於序官云辭命六辭之/命也者以辭命連言明是大祝六辭之敎命也云瞽樂)¶
(師也史大史小史也者樂師與大史小史竝是知天道/者故國語云吾非瞽史焉知天道鄭上注瞽即太師是)¶
(也云書名書文字也古曰名引聘禮記者證古曰名今/世曰字云度丈尺也者按律厯志以子穀秬黍中者一)¶
(黍為一分九十黍黄鍾之長十分為寸十寸為尺十尺/為丈十丈為引千二百黍為龠合龠為合十合為升十)¶
(升為斗十斗為斛又云百黍為銖二十四銖為兩十六/兩為斤三十斤為鈞四鈞為石此直云丈尺略言之也)¶
(云量豆區釜也者據左氏傳晏子云齊舊四量豆區釜/鍾四升為豆各自其四以登于釜釜十則鍾鍾為六斛)¶
(四斗云數器銓衡也者即銖兩之等是也云灋八灋也/則八則也者據大宰云八灋治官府八則治都鄙諸侯)¶
<pb:KR1d0003_WYG_037-19b>¶
(國有都鄙官府以此灋則治之故須脩之云達同成脩/皆謂齎其灋式者經瑞節度量牢禮數器下至灋則等)¶
(八者皆天子灋式之等當豫脩治使輕重大小方圎皆/正然後將以齊諸侯器物故云行至則齊等之云平其)¶
(僭踰者也者若牢禮云侯伯子男卿大夫士依上文及/掌客多少皆有常不得僭上故云平其僭踰也云王廵)¶
(守諸侯會者各以其時之方者謂歲二月東方五月南/方之等據春而言故言書曰遂覲東后是也竝據虞書)¶
(及王制而言亦有同度量等事故虞書云脩五禮五玉/幷協時月正日之等云殷國則四方四時分來如平時)¶
(者謂分四方各遂春夏秋冬如平/時若六服盡來即與平時别也)凡諸侯之王事辨其¶
位正其等協其禮賓而見之注王事以王之事來也詩¶
云莫敢不來王孟子曰諸侯有王音義(賓劉云應言擯/小行人職同)¶
<pb:KR1d0003_WYG_037-20a>¶
疏(釋曰王事謂諸侯朝王之事辨其位謂九十七十五/十步之位正其等謂尊卑之等謂冕服旌旗貳車之)¶
(類皆有等級協其禮謂牢禮饗燕積膳之禮以此禮賓/敬而見之也注釋曰引詩孟子皆謂王是朝王之事也)¶
若有大喪則相諸侯之禮注詔相左右教告之也音義¶
(相息亮/反注同)疏(注釋曰大喪言若見有非常之禍諸侯為天/子斬其有哭位周旋擗踊進退皆有禮法左)¶
(右助也須有助/而告教之也)若有四方之大事則受其幣聽其辭注¶
四方之大事謂國有兵寇諸侯來告急者禮動不虛皆¶
有贄幣以崇敬也受之以其事入告王也聘禮曰若有¶
言則以束帛如享禮疏(注釋曰云四方之大事謂國有/兵寇者除兵寇之外諸侯當國)¶
<pb:KR1d0003_WYG_037-20b>¶
(自為大事者非天子之急不即告王故知惟兵寇耳引/聘禮者彼雖是諸侯自相告告天子亦然故引為證也)¶
(彼注云春秋臧孫辰告糴于齊公子遂如楚/乞師晉侯使韓穿來言汶陽之田皆是也)凡諸侯之¶
邦交歲相問也殷相聘也世相朝也注小聘曰問殷中¶
也乆無事又於殷朝者及而相聘也父死子立曰世凡¶
君即位大國朝焉小國聘焉此皆所以習禮考義正刑¶
一德以尊天子也必擇有道之國而就脩之鄭司農說¶
殷聘以春秋傳曰孟僖子如齊殷聘是也疏(釋曰言諸/侯邦交謂)¶
(同方嶽者一往一來為交謂已是小國朝大國已是大/國聘小國若敵國則兩君自相往來故司儀有諸公諸)¶
<pb:KR1d0003_WYG_037-21a>¶
(侯皆言相為賓是也但春秋之世有越方岳相聘者是/以秦使術來聘吳使札來聘時國數少故然非正法也)¶
(注釋曰云小聘曰問者聘禮文故彼云小聘曰問不享/是也大聘使卿小聘使大夫也云殷中也乆無事又於)¶
(殷朝者及而相聘也者聘義王制皆云三年一大聘此/不言三年而云殷者欲見中間久無事及殷朝者來及)¶
(亦相聘故云殷不云三年也若然聘義與王制皆云比/年一小聘此云歲相問不云比年者取歲歲之義也世)¶
(相朝者謂父死子立曰世是繼世之義也云凡君即位/大國朝焉小國聘焉者左氏傳文按文元年公孫敖如)¶
(齊傳曰凡君即位卿出竝聘謂已卿往聘他他卿來聘/已是總語也云大國朝焉已是小國已往朝大國小國)¶
(聘焉者已是大國使聘小國云此皆所以習禮考義正/刑一徳以尊天子也者禮記文云必擇有道之國而就)¶
(脩之者謂差擇有道之國亦先從近始故云親仁善鄰/國之寶也是也先鄭說殷聘以春秋傳者按左氏昭公)¶
<pb:KR1d0003_WYG_037-21b>¶
(九年傳曰孟僖子如齊殷聘禮也按服彼注云殷中也/自襄二十年叔老聘於齊至今積二十一年聘齊故中)¶
(復盛聘與此中年數不相當引之者/年雖差遠用禮則同故引為證也)¶
小行人掌邦國賓客之禮籍以待四方之使者注禮籍¶
名位尊卑之書使者諸侯之臣使來者也音義(使色吏/反注同)¶
(後使者使適使之四/方竹使使臣皆同)疏(釋曰大行人待諸侯身小行人/待諸侯之使者其邦之禮籍則)¶
(諸侯及臣皆在焉注釋曰云禮籍名位尊卑之書者名/位尊卑以解禮也之書以解籍也云使者諸侯之臣使)¶
(來者也者即時/聘殷覜是也)令諸侯春入貢秋獻功王親受之各以¶
其國之籍禮之注貢六服所貢也功考績之功也秋獻¶
<pb:KR1d0003_WYG_037-22a>¶
之若今計文書斷於九月其舊法疏(釋曰此云貢即大/宰九貢是歲之常)¶
(貢也必使春入者其所貢之物竝諸侯之國出稅於民/民税既得乃大國貢半次國三之一小國四之一皆市)¶
(取美物必經冬至春乃可入王以是令春入之也秋獻/功者物皆秋成諸侯亦法秋故秋獻之云各以其國之)¶
(籍禮之者卽上所掌禮籍尊卑多少不同故云各以其/籍也注釋曰云六服所貢對九州外之三服無此貢也)¶
凡諸侯入王則逆勞于畿注鄭司農云入王朝於王也¶
故春秋傳曰宋公不王又曰諸侯有王王有廵守疏(注/釋)¶
(曰隱九年宋公不王不宗覲于王鄭伯為王左卿士以/王命討之伐宋也莊二十三年夏公如齊觀社非禮曹)¶
(劌諌曰不可諸侯有王王有廵守非/是君不舉矣注云有王朝於王是也)及郊勞眡館將幣¶
<pb:KR1d0003_WYG_037-22b>¶
爲承而擯注眡館致館也承猶丞也王使勞賓於郊致¶
館於賓至將幣使宗伯為上擯皆為之丞而擯之音義¶
(眡音/視)疏(釋曰此經三事皆為丞而擯之注釋曰云眡館/致館也者聘禮及下司儀皆云致館故同之也)¶
(云眡者使卿大夫往眡觀其可否云致者致使有之云/王使勞賓於郊者謂王使大行人勞於郊也至將幣者)¶
(謂至廟將幣三享云使宗伯為上擯者惟謂將幣時大/宗伯為上擯於郊勞及眡館二者不使大宗伯為上擯)¶
(者以其使者或大行人官卑何得使大宗伯為擯也當/别遣餘官為上擯小行人為承擯而言宗伯為上擯者)¶
(取宗伯成文為/將幣而言也)凡四方之使者大客則擯小客則受其¶
幣而聽其辭注擯者擯而見之王使得親言也受其幣¶
<pb:KR1d0003_WYG_037-23a>¶
者受之以入告其所爲來之事音義(為于/偽反)疏(釋曰云凡/四方之使)¶
(者此文與下為目則於大小客而言也大客則擯者大/客則大行人云大客之儀一也彼鄭云大賓要服以内)¶
(諸侯大客謂其孤卿則此大客為要服以内諸侯之使/臣也小客謂蕃國諸侯之使臣也注釋曰云擯者擯而)¶
(見之王使得親言也者則時聘殷覜之時行旅擯入見/王王與使者親言也云受其幣者受之以入告其所為)¶
(來之事者蕃國諸侯雖子男皆是中國之人鄭義此皆/在朝之卿大夫有過放之於四夷為諸侯卿為子大夫)¶
(為男是以世一見來時王親見之蕃國之使/臣本是夷人不能行禮故直聽其辭而已)使適四方¶
協九儀賓客之禮朝覲宗遇會同君之禮也存覜省聘¶
問臣之禮也注適之也協合也疏(釋曰自此已下至之/禮皆是小行人使適)¶
<pb:KR1d0003_WYG_037-23b>¶
(四方之事此言使適四方與下為目使適四方向諸侯/之國所至之國則合九等之儀九儀則上大行人九儀)¶
(命者五爵者四是也云賓客之禮者賓據命者五客據/爵者四此稱賓客之例非通&KR0091;也云朝覲宗遇會同若)¶
(之禮也者此卽諸侯之賓故云君之禮也云存覜省聘/問臣之禮也者存覜省三者天子使臣撫邦國之禮聘)¶
(問二者是諸侯使臣行時聘殷覜聘問天/子之禮其禮已備於上小行人略言之也)達天下之六¶
節山國用虎節土國用人節澤國用龍節皆以金爲之¶
道路用旌節門關用符節都鄙用管節皆以竹爲之注¶
此謂邦國之節也達之者使之四方亦皆齎法式以齊¶
等之也諸侯使臣行覜聘則以金節授之以爲行道之¶
<pb:KR1d0003_WYG_037-24a>¶
信也虎人龍者自其國象也道路謂鄉遂大夫也都鄙¶
者公之子弟及卿大夫之采地之吏也凡邦國之民遠¶
出至他邦他邦之民若來入由國門者門人爲之節由¶
關者關人爲之節其以徵令及家徙鄉遂大夫及采地¶
吏爲之節皆使人執節將之以達之亦有期以反節管¶
節如今之竹使符也其有商者通之以符節如門關門¶
關者與市聯事節可同也亦所以異於畿内也凡節有¶
天子法式存於國疏(釋曰此經亦是適四方之事言達/天下之六節者據諸侯國而言掌)¶
<pb:KR1d0003_WYG_037-24b>¶
(節所云據畿内也虎節人節龍節三者據諸侯使臣出/聘所執旌節符節管節三者據在國所用注釋曰云此)¶
(謂邦國之節也者對掌節所掌者兼主王國之節也云/逹之者使之四方亦皆齎法式以齊等之也者亦如上)¶
(大行人逹瑞節之等使齎法式往就齊之云諸侯使臣/行聘聘則以金節授之者知是使臣行所執者見掌節)¶
(云凡邦國之使節山國用虎節故知此亦使臣所執也/諸侯身行不須節以其尊者故不須也按掌節云守邦)¶
(國者用玉節注云謂諸侯於其國中玉節之制如王為/之以命數為大小此不達玉節者文略耳亦達可知云)¶
(道路謂鄉遂大夫也者按掌節注變鄉遂言道路者容/公邑大夫及小都大都之吏今此旌節中何知不亦容)¶
(都鄙之吏而以都鄙吏在管節中者彼都鄙用角節文/在上當直是都鄙之主此都鄙用管節最在下明都鄙)¶
(吏在其中若然邦國之中都鄙主及吏同用管節矣知/公之子弟亦有采地者見禮運云諸侯有國以處其子)¶
<pb:KR1d0003_WYG_037-25a>¶
(孫故知亦如王之子弟以親疏食采也云凡邦國之民/遠出至他邦他邦之民若來入由國門者門人為之節)¶
(由關者闗人為之節者司闗云掌國貨之節以聯門市/故知所由之處皆得授之節也云其以徵令及家徙郷)¶
(遂大夫及采地吏為之節者以其皆主民故授民節也/云皆使人執節將之以達之者比長云邦之民徙於郊)¶
(則從而授之明皆將送使達前所也云管節如今之竹/使符也者漢文本紀文帝六年九月初與郡國守相為)¶
(銅虎符竹使符應劭曰竹使符皆以竹箭五枚長五寸/鐫刻篆書第一至第五是也云其有商者通之以符節)¶
(如門闗門關者與市聯事節可同也者掌節云貨賄用/璽節門闗用符節各别司關既言掌國貨之節以聨門)¶
(市門市節既相聯此中無貨賄用璽節明同用符節可/知故為此解也云亦所以異於畿内也者畿内貨賄用)¶
(璽節門闗用符節畿外同用符節是異也云凡節有天/子法式存於國者雖無正文以意量王者皆頒度量於)¶
<pb:KR1d0003_WYG_037-25b>¶
(天下其節瑞之等皆是法式/故知國國皆有瑞節法式也)成六瑞王用瑱圭公用桓¶
圭侯用信圭伯用躬圭子用穀璧男用蒲璧注成平也¶
瑞信也皆朝見所執以爲信音義(瑱劉吐電反按王執/鎭圭瑱宜作鎭音)¶
疏(釋曰此亦通四方若然諸侯國無鎭圭因言之六瑞/玉人所造典瑞之令小行人直平知得失而已不言)¶
(達六瑞者諸侯受命已得之不/令别作法式以齊故不言達也)合六幣圭以馬璋以皮¶
璧以帛琮以錦琥以繡璜以黼此六物者以和諸侯之¶
好故注合同也六幣所以享也五等諸侯享天子用璧¶
享后用琮其大各如其瑞皆有庭實以馬若皮皮虎豹¶
<pb:KR1d0003_WYG_037-26a>¶
皮也用圭璋者二王之後也二王後尊故享用圭璋而¶
特之禮器曰圭璋特義亦通於此其於諸侯亦用璧琮¶
耳子男於諸侯則享用琥璜下其瑞也凡二王後諸侯¶
相享之玉大小各降其瑞一等及使卿大夫覜聘亦如¶
之音義(琮才宗反琥音虎/璜音黄好呼報反)疏(釋曰此亦小行人至諸侯/之國也此六者之中有圭)¶
(以馬璋以皮二者本非幣云六幣者二者雖非幣帛以/用之當幣處故總號為幣也此六言合以兩兩相配配)¶
(合之義故言合也注釋曰云合同者配合即是和同故/也云六幣所以享也者對上文六者是朝時所用也云)¶
(五等之諸侯享天子用璧享后用琮其大各如其瑞者/玉人云璧琮九寸諸侯以享天子注享獻也聘禮享君)¶
<pb:KR1d0003_WYG_037-26b>¶
(以璧享夫人以琮引此者欲明君用琮故覲禮享天子/云束帛加璧是其施于天子也不言享后文不具言九)¶
(寸據上公而言明侯伯子男皆如瑞知子男享天子亦/用璧琮者覲禮總稱侯氏用璧明五等同也云皆有庭)¶
(實以馬若皮者按覲禮三享皆束帛加璧庭實惟國所/有奉束帛匹馬卓上九馬隨之中庭西上是其以馬也)¶
(聘禮奉束帛加璧享庭實皮則攝之是其用皮也聘禮/記曰皮馬相間可是也知皮虎豹皮也者郊特牲云虎)¶
(豹之皮示服猛也是享時所用故知也云用圭璋者二/王之後也二王後尊故享用圭璋而特之者按玉人璧)¶
(琮九寸諸侯以享天子言九寸則上公之禮上公用璧/琮則圭璋是二王後明矣言而特之者惟有皮馬無束)¶
(帛可加故云特如是皮馬不上堂陳於庭則皮馬外别/有庭實可知其於諸侯亦用璧琮知者見玉人職云瑑)¶
(琮八寸諸侯以享夫人明享君用璧亦八寸是下享天/子一寸如是明二王後相享不可同於天子用圭璋則)¶
<pb:KR1d0003_WYG_037-27a>¶
(用璧琮可知言是兩公自相朝二王後稱公是於諸侯/還同二王後可知引禮器者彼圭璋者據朝聘時所行)¶
(無束帛可加是圭璋特之義也云亦通於此者彼朝聘/之圭璋亦通此享用圭璋故云亦通於此也云子男於)¶
(諸侯享用琥璜下其瑞也者覲禮子男已入侯氏用璧/琮中則此琥璜不知何用二王後自相享退入璧琮則)¶
(子男自相享退用琥璜可知且子男朝時用璧自相享/降一等故用琥璜云凡二王後諸侯相享之玉大小各)¶
(降其瑞一等者玉人云瑑琮八寸諸侯以享夫人禮更/無用八寸之法明是上公九寸降一等至八寸上公既)¶
(降一寸則侯伯子男各降一等可知二王後相朝敵無/用相尊之法明亦降一寸其子男者雖退入琥璜亦降)¶
(一寸可知若然知五等諸侯自相朝圭璋亦如其命數/其相享璧琮等則降一寸知者玉人云瑑琮八寸諸侯)¶
(以享夫人據上公身不云圭璋朝所執者明圭璋自朝/天子所執故聘禮云所以朝天子圭與繅皆九寸上公)¶
<pb:KR1d0003_WYG_037-27b>¶
(之玉也問諸侯朱緑繅八寸注云於天子曰朝於諸侯/曰問記之於聘文互相備以此上公為然侯伯子男可)¶
(知也云及使卿大夫覜聘亦如之直言覜聘亦如之不/分别享與聘則聘享皆降一等同故玉人云瑑圭璋八)¶
(寸璧琮八寸以覜聘此據上公之臣圭璋璧琮皆降一/等其餘侯伯子男降一寸明矣其子男之臣享諸侯不)¶
(得過君用/琥璜可知)若國札喪則令賻補之若國凶荒則令賙委¶
之若國師役則令槁禬之若國有福事則令慶賀之若¶
國有禍烖則令哀弔之凡此五物者治其事故注故書¶
賻作𫝊槁爲槀鄭司農云賻補之謂賻喪家補助其不¶
足也若今時一室二尸則官與之棺也槀當為槁謂槁¶
<pb:KR1d0003_WYG_037-28a>¶
師也𤣥謂師役者國有兵寇以匱病者也使鄰國合會¶
財貨以與之春秋定五年夏歸粟於蔡是也宗伯職曰¶
以禬禮哀圍敗禍烖水火音義(槁苦報反禬音/會槀古老反)疏(釋曰/此一)¶
(經據上下文皆據諸侯國此文雖皆單言國亦據諸侯/而言按宗伯云以喪禮哀死亡此云國札喪則令賻補)¶
(之不同者彼據弔葬致哀此據設財物補其不足相包/乃具也又此國凶荒則令賙委之宗伯云以荒禮哀凶)¶
(札不同者言荒凶札者自貶損故曲禮云歲凶年榖不/登君膳不祭肺之類是也此云賙委者令他人以財賙)¶
(委之亦相包乃成也宗伯嘉禮歸脤膰此不見者諸侯/無自相歸脤膰法故也但凶禮有五惟不見恤禮以義)¶
(差之當於師役中兼之嘉禮有六此惟言賀慶一者其/飲食冠昏賓射饗燕之法皆當國自行非是相交通之)¶
<pb:KR1d0003_WYG_037-28b>¶
(物故此不言之其吉禮軍禮賓禮竝不言者天子頒之/非所以通行之事故不言也但此中札喪在喪禮中宗)¶
(伯凶札在荒禮中者欲見札而復荒則與荒札同科若/札而不荒自從喪禮也注釋曰春秋定五年夏歸粟於)¶
(蔡者按定四年秋楚人/圍蔡故五年歸其粟)及其萬民之利害爲一書其禮¶
俗政事敎治刑禁之逆順爲一書其悖逆暴亂作慝猶¶
犯令者爲一書其札喪凶荒戹貧爲一書其康樂和親¶
安平爲一書凡此物者每國辨異之以反命于王以周¶
知天下之故注慝惡也猶圖也音義(治直吏反/樂音洛)疏(釋曰/此經)¶
(陳小行人使適四方所採風俗善惡之事各各條錄别/為一書以報上也此五者上二條條别善惡俱有故利)¶
<pb:KR1d0003_WYG_037-29a>¶
(害逆順竝言其悖逆一條專陳姦冦之事其札喪一條/專陳凶禍之事其康樂一條專陳安泰之事是方以類)¶
(聚物以羣/分者也)¶
　¶
　¶
　¶
　¶
　¶
　¶
<pb:KR1d0003_WYG_037-29b>¶
　¶
　¶
　¶
　¶
　¶
　¶
　¶
　周禮注疏卷三十七¶
<pb:KR1d0003_WYG_037-30a>¶
　周禮注疏卷三十七考證¶
大行人春朝諸侯而圖天下之事疏大宗伯云時見曰¶
　會○監本脫曰會二字今据原文補之¶
上公之禮注常旌旗也○旗監本訛作斿今改正¶
　疏聘禮禮賓用醴子男雖一祼不酢○雖係唯字之¶
　訛¶
九州之外疏穆王初伐犬戎○初國語作將又得四白¶
　鹿以歸國語四白鹿上有四白狼三字¶
<pb:KR1d0003_WYG_037-30b>¶
　¶
　¶
　¶
　¶
　¶
　¶
　¶
　周禮注疏卷三十七考證¶

